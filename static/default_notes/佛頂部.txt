《X1499 法界聖凡水陸大齋法輪寶懺》
今於本朝工布查所譯造像量度經之後。東土撰述之前。取密宗所有一一曼荅囉之法。分條頂禮。以暢瑜伽之旨。水陸儀軌。本屬瑜伽。用呪十餘。皆有觀想。而唯存一禪定手印。今之通論。亦未強增。但真言宗全具三密。諸道場不用曼荼囉法結界。三業或偏重一二。若依法結界。則三密森嚴。一無可懈。如瑜伽𦦨口集要之類是也。此曼荅囉。有能入者得密部威神。能普入一切曼荅囉者。威神具足。今此壬字集。更分五部。一佛部。二金剛部。三蓮華部。四寶部。五羯磨部　佛部亦名灌頂部。蓮華部亦名法部。金剛部亦名僧部　佛部中又分出佛頂部　佛部前或又開瑜伽部　蓮華部中或又分觀音部文殊部　五部應五方。一方全具五也。