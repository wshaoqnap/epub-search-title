（雜語）九會曼陀羅為合集本經別會別品之說者，本經於九會次第無所說。金剛頂經總有十萬頌十入會（支那無全本之譯，不空譯金剛大教王經三卷出初會四品中前一品，趙宋施護譯大教王經三十卷出初會之四品，惟由不空譯之十八會指歸一卷略知十八會之綱領而已）。初會中有四品：一金剛界品，二降三世品，三遍調伏品，四一切義成就品也。其初品說六曼陀羅，第二品說十曼陀羅，第三品第四品亦各說六曼陀羅。今九會曼陀羅者，取彼初品之六曼陀羅為前六會，第七之一會雖有異說，而據其一義，則為十八會中第六會之曼陀羅也。第八之降三世羯磨會與第九之降三世三昧耶會，為十八會中初會第二品十曼陀羅中之第一第二曼陀羅。如是選拔本經十八會中處處之曼陀羅，取麤細（前六），自證（前六），化他（後三），自性輪（前六），正法輪（後二），之次第而組織今之九會也。