大論云：釋迦，秦言能；提婆，秦言天；因提，秦言主。合而言之，云釋提婆那民。或云釋迦提婆因陀羅，今略云帝釋，蓋華梵雙舉也。雜阿含云：有一比丘問佛：何故名釋提桓因？答：本為人時，行於頓施，堪能作主，故名釋提桓因。瓔珞經云：汝今天帝釋，功德眾行至，千佛兄弟過，無復賢劫名。中間永曠絕，二十四中劫，後乃有佛出，剎土名普忍。彼佛壽七劫，遺法亦七劫，其法已沒盡，曠絕經五劫。汝於彼剎土，當紹如來位，號名無著尊。淨名疏云：若此間帝釋，是昔迦葉佛滅，有一女人，發心修塔，復有三十二人，發心助修。修塔功德，為忉利天主，其助修者而作輔臣。君臣合之，名三十三天。