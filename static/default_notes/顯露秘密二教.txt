（名數）天台宗所言。與真言宗之顯教密二教不同。彼就教法而料之者，此於說法之儀式上言之也。天台所立化儀四教中有秘密教，對此而他之化儀三教，頓漸不定，謂為顯露教。如來以不思議力隱密教化其機類，不使自餘之人知之者，為秘密教，公開而使自他一般知之者，為顯露教。例如鹿苑時之說法，聲聞之人，見八萬諸天，得無生法忍，阿若憍陳如一人得初果，是顯露教，而菩薩於其座見無數人得聲聞道，乃至無數人得一生補處，則秘密教也。此二教之意，原據龍樹。智度論六十五曰：「諸佛事有二種：一者密，二者現。」