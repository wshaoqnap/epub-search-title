（術語）日本台密於密教中立理秘密，事理俱密之二教，華嚴法華等之一乘教為理秘密，且立大日釋迦同體之義。東密不許之也。菩提心義一末曰：「問：仁王經云五千女人現身成佛者，是於佛世聞仁王經而成佛也？菩薩處胎經云：魔梵釋女皆不捨身，不受身，悉於現身成佛者，是於無佛世自觀而成佛也。無量義經云：持是經者，即於此身得無生忍者，是於佛滅後持經而成佛也。云何惟真法中言即身成佛耶？若言此等即身成佛之人，皆修此觀（真言觀）則何故說此三摩地法之諸教中闕而不書？答：所言之真言法者，大日經義釋謂梵音云曼怛羅。此云真言。龍樹釋論謂之密語。真語如語不妄不異之語。故名真言。故凡說真如法性之教，皆名真言，故凡法華等之諸大乘，皆名真言秘密教。唯法華等，雖皆說此三摩地法，而傳法之菩薩，闕而不書。若於佛世，若於滅後，持經而心覺開解，則得成佛道。成佛道時，於內心觀法，名三摩地。是名初住之即身成佛。問：何以知說諸真如法性，皆名真言秘密教耶？答：蘇悉地經疏云有二種教：一顯示教。二秘密教。顯示教謂阿含深密等諸三乘教也。秘密教謂華嚴維摩法華涅槃等諸一乘教也。秘密教亦有二種：一理秘密教。謂彼華嚴等一乘教。唯說世俗勝義圓融無二。不說三密行相故。二事理俱密。謂大日金剛頂蘇悉地經等能說世俗勝義圓融無二。亦說三密行故。」