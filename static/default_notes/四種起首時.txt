（名數）一，息災為初夜，此有二由：一，火吽軌曰：「初夜名入定時，終日作業入夜息故，與息災法相應。息災法亦名寂靜法故也。疏第四云：初夜分如自證之地，住大涅槃。」息災法之至極者，護得大般涅槃，故為相應之時。二，初夜者加護之時也。瞿醯上曰：「又於日沒之時，諸天集會，觀視作方之處，加威彼人，是故於夜作曼荼羅。」即此意也。二，增益為日出，此有三由：一，增益者向東方修之，以東方日出故也。二，日出而萬物力用增長，以增益法又名增長法故也。三，為諸天加被之時故也。一字佛頂經曰：「是日出時，吉祥諸天下遊此界，觀喜集時樂成世間求豐饒法。」三，敬愛法為後夜。後夜者，寅刻也。此時分，陰陽和合，故為相應之時。常言四夜八晝。四夜者戌亥子丑，八晝者自寅至酉。寅者陰之終而陽之始也，故云陰陽和合。四，降伏法為日中，又為夜半，日中者日光熾盛，萬物枯旱之時也，最相應於調伏損害之法，夜半者黑闇增盛，威光失沒之時也，是亦相應於調伏損減之義。日中為午時，夜半為子時也，火吽軌曰：「降伏赤色者日中起故。」