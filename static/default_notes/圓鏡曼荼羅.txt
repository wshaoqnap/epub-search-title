又作鏡曼荼羅。密教行者於本尊之心上觀想圓明之月輪所成之曼荼羅，或於行者自己圓明之心月輪中觀想種子、印契、形像等三者所成之曼荼羅，稱為圓鏡曼荼羅。又由此內心之妙曼荼羅出音聲，稱為轉法輪；其音普遍於十方，稱為法螺。大日經疏卷九（大三九·六七○中）：「猶如字輪旋轉相成，共為一體。如字輪者，印輪身亦然。是故解圓鏡漫荼羅義時，即解祕密藏中轉法輪義。轉此法輪時，以一音聲普遍十方世界，警悟眾生，故曰吹大法螺也。」大日經卷六「百字位成品」（大一八·四○下）：「彼能有知此，內心之大我。隨其自心位，導師所住處。八葉從意生，蓮華極嚴麗。圓滿月輪中，無垢猶淨鏡。於彼常安住，真言救世尊。」〔大日經疏卷十九、大日經義釋卷八、大日經義釋演密鈔卷七〕

　（術語）自心圓明中，字印形之三，旋轉成就，名為圓鏡曼荼羅。由此內心之妙曼荼羅出音聲，名為轉法輪。其音普遍於十方，名為法螺。大疏八曰：「猶字輪旋轉相成，共為一體。如字輪者，印輪身輪亦然。是故解圓鏡曼荼羅義時，即解我密藏中轉法輪義。轉此法輪時，以一音聲普遍十方世界，警悟眾生，故曰吹大法螺也。」演密鈔七曰：「圓鏡曼荼羅者。百字位成品偈云：彼有能知此，內心之大我，隨其自心位，導師所住處。八葉從意生，蓮華極嚴麗，圓滿月輪中，無垢猶淨鏡。於彼常安住，真言救世者，（中略）常出生清淨，種種自作業，（中略）真言者能作，一切諸佛事。」