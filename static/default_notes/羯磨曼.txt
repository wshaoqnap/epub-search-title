（術語）四曼之一。諸佛菩薩等身體手足動作之形。秘藏記本曰：「羯磨曼陀羅威儀也，謂木像泥等作業之義。」辨惑指南三曰：「羯磨曼陀羅，羯磨梵語，此翻事業。謂諸佛菩薩金剛明王天等揚手申足傾頭等諸威儀，取捨屈申行等。」凡四曼之釋有二：一，就木佛畫像釋，一就實體生身釋。秘藏記之釋，但就木佛畫像上釋之。指一繪像之全體，謂之大曼。指其所持之器具，謂之三昧耶曼。指其種子，謂之法曼。指其威儀之姿，謂之羯磨曼。