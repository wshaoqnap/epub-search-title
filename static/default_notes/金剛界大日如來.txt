（佛名）金剛界曼荼羅五大月輪中央輪五尊之中尊也。為於色界頂摩醯首羅宮（即大自在宮與胎藏大日依處同），不壞金剛光明心殿中，五相圓滿，始成正覺之相，顯修生智德之智法身也，其相似菩薩，作天人之狀，頭垂髮，戴五智之寶冠，手結智拳印，其色清白。以𑖪𑖽字為種子，以五鈷為三昧耶形，密號謂之遍照金剛。聖位經曰：「爾時金剛界毘盧遮那佛在色界頂阿迦尼吒天宮，初受用身成等正覺證得一切如來平等。」略出經三曰：「由結大智拳印契故能入佛智。（中略）結跏趺坐有大威德，色如白鵝，形如淨月，一切相好悉皆圓滿顯具，寶冠垂髮以繒綵輕妙天衣繞腰被絏而為上服。」秘藏記上曰：「鍐字者，智法身種子。」瑜祇經疏曰：「以𑖪𑖽字為大日種子。」瑜祇經曰：「薄伽梵遍照如來。」秘藏記鈔三曰：「金剛界者以五[月古]為體，五[月古]表五智，即大日三昧耶形也。」