（術語）真言一宗之四重釋義也。

　（術語）密教就此悉曇為四重之秘釋。

　（名數）一行之大日經疏，處處以淺略釋與深秘釋解教義，又不可思議（僧名）之供養次第法疏末，就阿字本不生之說者立三重之秘釋，因而總合二者開四重之釋義，是真言一家之釋例也。一淺略釋，解阿字為梵王之說（顯教中處處說之）是也。二秘密釋，如解毘盧遮那佛說阿字本不生是也。三秘密中秘釋，如解阿字自說本不生是也。四秘秘中秘釋，如解本不生之理自有理智，自覺本不生而說之是也。今以鐵缽釋之，謂其鐵為堅牢，其圓取格好，是淺略釋也。謂其圓為菩提心之標相，其鐵表示心之堅固，是秘密釋也。更謂鐵為南天之鐵塔，圓為周遍法界，是秘密中之秘釋也。更謂鐵表金剛界，圓表胎藏界之圓檀，是金胎兩界之標幟，則是秘中秘釋也。大日經供養法疏下曰：「問阿誰向本怯呼造本不生耶？答：有三種：一秘密釋，二秘密中秘釋，三秘秘中秘釋。一秘密釋者，毘盧遮那佛說本不生故。二秘密中秘釋者，阿字自說本不生故。三秘秘中秘釋者，本不生理自有理智，自覺本不生故。」日本安然之菩提心義一曰：「大日經義釋有三種釋：如云於此經文有淺略釋有深秘釋，於深秘中亦有淺深。若供養法疏亦有三種：一深秘釋，（中略）兩文相合即成四種。」

真言四釋，乃密教為闡明密義所用之釋例。又作四重祕釋。係糅合大日經疏（唐代一行記）卷四，與大日經供養法義疏（又稱不思議疏，唐代不可思議撰）卷下，對大日經經文之義釋原有淺略、深祕二釋，二疏復於深祕釋中分別為深祕、祕中深祕、祕祕中深祕三釋，總合而立為四種釋義。以此四重祕釋，可就任何事相、法義，予以闡釋，用以顯示密教對此事相、法義之奧義。
　茲舉「以香、花供養」之事例以配合真言四釋之解說：(一)淺略釋，即直接解釋該物或該事相之意義；令本尊歡喜之義。(二)深祕釋，旨在彰顯該物或該事相所含之理趣；「花」表示萬善之行，「香」表示精進之義。(三)祕中深祕釋，旨在超越該物、該事相之「法相」及其「無相」，而徹入其法性之本源根柢；舉凡一花一香，乃至一木一石，皆由地、水、火、風、空、識等六大所成，亦皆莫非大日如來遍滿法界之相。(四)祕祕中深祕釋，較第三重更進一步，除觀察契入法性本源之外，更令法性之源底宛然冥合諸法之實相。故若就諸法之「相」而言，第四重雖與初重無異；然若就義趣而別，則初重僅為相對性之解釋，第四重方為絕對性之解釋，以此乃可詮顯「即事而真」、「當相即道」等之實義，而此一獨特之釋風，乃成為密教對各種重要事相、法義所不可少之解釋方式。〔大疏演奧鈔卷一〕