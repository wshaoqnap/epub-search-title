又作眾色界道。謂造顯曼荼羅時，為區別各重位，而用五色作境界之道。依大日經疏卷六載，諸界道中，中央及第一重應具五色，先以白色為周界，復於其外次第布赤、黃、青、黑等色；第二重亦依如上次第布白、赤、黃三色；第三重之周界僅布純白之一色。其行道及供養處之外緣等隨作一純色界，蕤呬耶經卷中謂但用白色。
　此五色之配列次第異說頗多，如陀羅尼集經卷一說白、赤、青、黃、黑之次第。諸說不同記卷二則說白、黃、赤、青、黑之次第。一般流佈之圖本中，金剛界用白、青、黃、赤、黑，胎藏界則依白、赤、黃、青、黑之次第。又凡作界道有三品分別，成就壇用五股，祕密壇用十字金剛杵，大悲壇則以五色為界道。〔大毘盧遮那成就瑜伽捲上、大日經義釋演密鈔卷五、卷六、大日經疏演奧鈔卷十二、卷十七、卷五十二〕

　（術語）言造顯曼荼羅時，為區別各重位，用五色作境界之道也。瞿醯壇跢羅經中曰：「中臺，及內院，應用五色而作界道。其第二院應用三色。第三外院唯用白色而作界道，其著食院及行道院，但用白色而作界道。」大日經疏六曰：「又諸界道，中央及第一重，當具五色。先以白色為周界竟，次於其外布赤色界，次外又布黃色，次外又布青色，最外次布黑色。其第二重，亦依如上次第布白赤黃三色。第三重周界，但布純白一色，皆極令均調正直，漸次右旋布之。其行道及供養處外緣等，隨作一純色界。瞿醯云：但用白色也。所以先白色，從中向外者，明此菩提心五種根力，漸次增廣，乃至住於大般涅槃，則遍一切處，無所不在故，黑色最居外也。若從淺至深，自跡歸本，則世尊俯同六趣，為初門眷屬，開發淨菩提心。若眾生入此明門，超百六十心時，則已出過世間，上菩薩位。故第三漫荼羅，唯以白色為界也。第二漫荼羅於白之上更加赤色，黃色者，赤是勤勇，菩提心中，進修萬行，黃是如來念處。萬德開敷。爾時即入重玄門，居寂光土。乃至跡居補處，猶故不識一人。故於第二重，但以三色為界也。第一重漫荼羅於三色之上更加青色黑色者，青是大空三昧，所謂如來身口意密無盡加持故，作大虛空色。黑為如來壽量常住之身，如是妙身，畢竟無像，故作深玄色。此二句，是如來秘藏，非普為一切眾生，故名眷屬也。又入此深玄色時者，即是如來自證中胎華藏。爾時見五智色，皆同一法界色。何有淺深之殊。而諸眾生有漸入者，有超昇者，有頓入者。然其所趣，畢竟同歸，故云一切內深玄也。」