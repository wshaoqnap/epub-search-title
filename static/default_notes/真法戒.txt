（術語）此戒能成就三世無障礙之智，故名為三世無障礙智戒。又名三昧耶戒，自性本源戒，三平等戒，菩提心戒，無為戒，真法戒。入壇之前初心行者所受之三世無障礙戒，即十善戒也。大日經一曰：「應授彼三世無障礙智戒。」同疏五曰：「菩薩所以發心攝受方便學處，皆為成就如來清淨智慧。」大疏演奧鈔十一曰：「方便學處者，下方便學處品所說十善戒也。依攝受此戒成就三世無障智，故云皆為成就如來清淨智慧也。」同十三曰：「三世無障礙戒者戒體也。四重、十重、十善戒等戒相也。戒體通二機戒相有通局，通者十善戒，局者四重禁等也。」