（地名）又云帝釋窟。在摩伽陀，帝釋嘗於此請問疑事於佛，佛演釋之，即佛說帝釋所問經是也。彌勒菩薩今在窟中。西域記九曰：「因陀羅勢羅窶訶山，唐言帝釋窟，其山岩谷杳冥，花林蓊鬱。嶺有兩峰岌然突起，西方南岩間有大石室，廣而不高，昔如來嘗於中止。時天帝釋以四十二疑事畫石請問，佛為演釋，其跡猶在。」帝釋巖秘密成就儀軌曰：「摩伽陀國，菴沒羅聚落北，韋提希山有帝釋巖。而彼巖中有九十九宮，（中略）慈氏菩薩今現在彼入三摩地，名最上莊嚴。」帝釋所問經曰：「爾時帝釋天王，聞佛在摩伽陀國毘提呬山帝釋巖中。」梵Indras%ila%guha%。

　　西域記九卷二十二頁云：舍利子門人窣堵波東行三十餘里，至因陀羅勢羅窶訶山。（唐言帝釋窟也）其山巖穀杳冥，花林蓊鬱。嶺有兩峰，岌然特起。西峰南巖間有大石室，廣而不高。昔如來嘗於中止。時天帝釋以四十二疑事，畫石請問。佛為演釋，其跡猶在。今作此像，擬昔聖儀。入中禮敬者，莫不肅然驚懼。山嶺上有過去四佛座及經行遺跡之所。東峰上有伽藍。聞諸土俗曰：其中僧眾，或於夜分，望見西峰石室佛像前每有燈炬，常為照燭。