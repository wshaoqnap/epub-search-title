（名數）一，息災為北方，日本花藏院護摩要集上舉息災向北之說云：北方主冬，草木枯[卄/高/禾]，以表除災。若對於五行，則以北為水方，息災之壇為水形，故向於北方也。北方為寂靜之方，故寂災之法向北方也。北方主冬，世人秋收冬藏，更無所作，故謂之寂靜歟。二，增益為東，護摩要集上云：東方主春，草木生長，以表增益。又日月出於東而草木生長，故以表增益。對於五行，則以東為木，以木之茂盛表增益也。三，降伏為南，護摩要集上云：南方司夏，陽氣熾盛，而熱炎燒物，以表降伏。若對於五行，則以南為火，降伏壇之形為火（三角），故向南方。四，敬愛者西，護摩要集上云：秋者草木結實開花，世人愛之，故以表敬愛。金光明經疏云：秋時萬物結實。人計為常為樂。計為常樂，可表敬愛。若對於五行，則以西為金，金者世之所愛，故表敬愛。