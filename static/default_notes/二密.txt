（名數）於台密立二密：一、理密，說圓融不離之理者。二、事密，說如來身口意之秘密者。日本之慈覺，以法華涅槃為理密，以真言部諸經為事理俱密。蘇悉地經疏中曰：「世俗勝義圓融不二，是為理密；若三世如來身語意密，是為事密。問：華嚴維摩般若法華等諸大乘教於此顯密何等攝耶？答：如華嚴維摩等諸大乘教是密教也。問：若如云是密者與今所立真言密教有何等異？答：彼華嚴等經雖俱為密而未盡如來秘密之旨，故與今所立真言別，假令雖少密言等未及究盡如來秘密之意。今所立毘盧遮那金剛頂等經咸是究盡如來事理俱密之意，是故為別也。」天台學則下曰：「法華涅槃二部為理密之大圓教，真言五部為俱密之大圓，教是判一代五時中第五時二密之大圓也。」