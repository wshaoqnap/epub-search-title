（修法）靜明法印云：密教之護摩，圍陀梵志之行也，藥王之燒臂燒身，真實之護摩也。法華藥王菩薩燒臂燒身之行為最上乘之大行，真法供養之密行。所謂燒兩臂者空二偏而歸于中道之意也，燒身者燒別教假中顯圓融三諦之意也。又依跡門之意，以不變真如為本，故云燒臂燒身。依本門之意，以隨緣真如為本，故云還復如故。又燒盡色法五大是燒臂燒身之義，成法性五大是還復如故之義。又混萬法而歸一如，是燒臂燒身之意，蘇生三千並成，顯俱體俱用，是還復如故之意也。見溪嵐拾葉集。