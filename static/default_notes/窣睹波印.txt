【五股印】（印相）為表五智與五佛之印，有五大印，五智印，五峰印，金剛慧印，大羯磨印，大率都婆印等之稱。五股印中有內外二種，即內縛五股印，外縛五股印也。此極為秘密。真言宗於事相上生種種之異說。與玄談，口傳。經軌中之本據，如瑜祇經序品曰：「常持此讚王，結大羯磨印。以一字心明，三十七圓滿。若作漫荼羅，及畫瑜伽像。結窣睹波印，誦明如四處。普賢三昧耶，屈進力（二頭指）如鉤，檀慧（二小指）禪智（二大指）合，是名彼大印。次誦一字明，結羯磨印，時時不間斷，三十七圓滿。」此所以生，上述之異名也。