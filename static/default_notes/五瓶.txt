又稱五寶瓶。乃密宗造壇修法之時，安置於大壇中央及四隅之五寶瓶。此寶瓶安置之法，原本可置十八瓶乃至百餘瓶，然若因應需要及方便，則至少亦須備置六瓶，即除大壇上之五瓶外，另外於壇外置一瓶，為行者出入及弟子引入之時，灑淨其身之用。今因專就修法壇上之莊嚴而論，故稱五瓶。
　寶瓶中盛裝五寶、五穀、五香、五藥等二十種香藥，五瓶之香水即表示五佛之智。於傳法灌頂之時，將加持過之五瓶從大壇移至正覺壇（小壇）上，執瓶於曼荼羅之周圍三匝行道，稱為五瓶行道，然後將瓶水灌於受者之頭頂，稱為五瓶灌頂、瓶水灌頂，乃灌五佛之智水於受者之義。
　五瓶有五智、五部、五佛等義，中央之一瓶代表大日如來，其餘四瓶則分別代表普賢等四菩薩。又瓶頸所繫之綵帛（即瓶帶）有白、赤、黃、青、黑等色。於傳法灌頂時，若誦大日如來之真言，則以白帶瓶之水灑於受者之頭頂；若誦普賢之真言，則以赤帶瓶之水灑於受者之頂右；若誦彌勒之真言，則以黃帶瓶之水灑於受者之額；若誦除蓋障之真言，則以青帶瓶之水灑於受者之頂後；若誦離諸惡趣之真言，則以黑帶瓶之水灑於受者之頂左。念誦真言加持五瓶，稱為五瓶加持。
　另就五瓶安置之次第、方位而論，據大日經疏卷六、攝真實經等所舉，即：(一)金剛界壇，以白帶瓶置於中央，其餘四瓶以青、黃、赤、黑之色為次第。(二)胎藏界壇，中央亦置白帶瓶，其餘之次第為赤、黃、青、黑。(三)不二壇之次第為白、黃、赤、青、黑。又安置之時，一般皆以白帶瓶置於中央，其餘四瓶則分為二種，即：(一)醜寅瓶，從東北隅開始安置。(二)辰巳瓶，從東南隅開始安置。
　此外，據一切如來大祕密王未曾有最上微妙大曼拏羅經卷一舉出，最上等寶瓶之瓶量高二十指，腹闊十六指，頸高五指，瓶口則廣為八指。又瓶之種類有金、銀、銅、玻璃、鐵、木、瓦等七種。其中，息災、增益及灌頂用金、玻璃、瓦等三種瓶，降伏調伏及阿修羅之法用銅瓶，諸忿怒法則用銀、鐵、木等瓶。又息災法用白色瓶，增益法用黃色瓶，敬愛法用赤色瓶，降伏法用極黑色瓶。又插瓶之花，有五莖蓮花、三莖蓮花、一莖一葉蓮花等，以此花表徵五智、三部、一法界。〔大日經卷二具緣品、陀羅尼集經卷一、卷十二、蕤呬耶經卷中奉請供養品、一字奇特佛頂經捲上、成就妙法蓮華經王瑜伽觀智儀軌、金剛薩埵儀軌、密教法具便覽〕