（術語）金剛界諸經諸會之通名。金剛界之法，有十萬偈十八會，總名金剛頂。金剛有堅固利用二義，以喻實相不思議之理體堅固常住，如來之智用銳利，摧破惑障，頂者最上尊勝之義，此法於諸大乘中最勝無上，猶如人身之頂也。金剛頂經慈覺疏一曰：「言金剛頂者，是十八會都名也。」又曰：「言金剛者，是堅固利用二義，即喻名也。堅固以喻實相不思議秘密理常存不壞也。利用以喻如來智用，摧破惑障，顯證極理。」又曰：「頂者，是最勝義，尊上義。謂此金剛教，於諸大乘法中最勝無過上故，以頂名之。」