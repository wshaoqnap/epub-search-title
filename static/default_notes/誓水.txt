（雜語）又曰金剛水。真言行者受三昧耶戒時，為表誓約所飲之水名。大日經疏五曰：「又於別器調和香水，以鬱金龍腦旃檀等種種妙香，亦以真言加持，授與令飲少許，此名金剛水。以秘密加持故，乃至地獄重障皆悉除滅。內外俱淨，堪為法器也。阿闍梨言：此即名為誓水。亦順世諦猶如盟誓之法，令於一切眾聖前喢此香水自誓真心，要令不退大菩提心願也。」大疏演奧鈔十二曰：「今謂即事而真，自宗大旨也。而第六日是受戒日也，其戒體者即此誓水也。常途教淺深雖異，皆以幽邃玄理為戒體，而今作秘密加持戒香和鍐水令飲服受者。故尸羅戒體納得心中，甚深得益難思法門也。」又名五瓶所盛之灌頂水。以是為諸佛本誓之智水故也。