為密教金剛界九會曼荼羅之第四會，位於中央之右方，相當於四種曼荼羅中之羯磨曼荼羅。又稱大供養會、一切如來廣大供養羯磨曼荼羅、廣大供養羯磨曼荼羅、金剛事業曼荼羅。此會共包括七十三尊，即五佛、四波羅蜜、十六大菩薩、八供養、四攝、賢劫十六尊、外金剛部二十天等。諸尊以寶冠、華鬘等供養大日如來，並相互展現供養之儀。各尊皆左手作拳，右手持蓮花，花上置三昧耶形，以表示內外相互供養之儀相。諸尊之形像，於現圖曼荼羅中，僅有四波羅蜜呈女子形像，其餘諸尊均作男子形；另於五部心觀之圖像中，則諸尊皆呈女子形。又於此會之曼荼羅中，共有菩提心、灌頂、法、事業等四種供養。〔宋譯教王經卷八〕

為密教金剛界修法中，曼荼羅各會各別而修時之一個節段。又稱大供養會。修法之時，先於三昧耶會結誦三十七尊之內證本誓，更於此供養會中舉出本誓之標幟，而行「自他平等」之供養以長養聖胎。自他平等之供養即自供養與他供養兩種並行。自供養乃行者供養自心中本覺之諸如來，依此新薰之力，速疾照破無明，以修顯本有之光明。他供養則供養過去已成之諸佛及一切眾生。蓋供養過去已成之諸佛，可藉其加持護念之力而滿足行者自證之行；供養一切眾生（即未來之佛），則可令彼等速疾發菩提心，而滿足行者化他之行。
　此外，此會之尊可分為能供養與所供養之尊，於此凡有三說：(一)以大日如來、四波羅蜜為所供養，而以十六大菩薩等為能供養。(二)僅以心王大日如來為所供養，而以金剛薩埵以下之諸尊為能供養。(三)以行者結誦印明為能供養，而以曼荼羅之三十七尊為所供養。〔略出念誦經卷三、蓮華部心儀軌〕

（術語）金剛界九會曼荼羅之一。示諸尊以寶冠華鬘等供養本師大日如來之相。四曼中羯磨曼荼羅也。有五佛，四波羅蜜，十六大菩薩，八供四攝，賢劫十六尊，外金剛部二十天之七十三尊。