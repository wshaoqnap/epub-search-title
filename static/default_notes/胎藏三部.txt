胎藏有二義：一隱覆義，如人在母胎，而隱覆其胎也。理體隱於煩惱中而不顯現，故云胎藏。二含藏義，如母胎內含藏子體而覆育之也。理體能具足一切功德而不失之，故名胎藏。而此含藏有執持與出生之二義。金剛界為始覺上轉之自利門，故約轉識所得之五智，統收其曼荼羅於五部。胎藏界為本覺下轉之化他門，故約大定智悲之三德，統收其曼荼羅於三部。
　　一、佛部　是於果上理智具足，覺道圓滿者。胎藏界曼荼羅中，中台八葉院之諸尊，及上下之諸院是也。是為大定。
　　二、蓮華部　此為如來之大悲三昧，能滋榮萬善，故喻之而名蓮華部，觀音院地藏院之在右方者是也。
　　三、金剛部　是為如來之慧力，用能摧破惑業苦之三藏，故喻之而名金剛部，在金剛手院除蓋障院之左方者是也。是為大智，其餘上下內外，分屬此三，其說種種不具說。
　　「三部三配」　蓮華部法，金剛部般若，佛部解脫。
　　「三部主」　佛部主為大日，蓮華部主為觀世音，金剛部主為金剛手。又佛部為金輪王佛頂，蓮華部為馬頭觀自在，金剛部為三世勝金剛。
　　「三部母」　三部各有主能生之德之尊，謂之部母。佛部之部母為佛眼尊，蓮華部為白衣觀自在尊，金剛部為忙莽雞菩薩。
　　「三部明王」　三部各有明王，佛部之明王為最勝金輪佛頂王，蓮華部之明王，為訶野吃利囀（馬頭）金剛部之明王為蘇婆（勝三世）。
　　「三部明妃」　佛部之明妃為無能勝菩薩，蓮華部為多羅菩薩，金剛部為金剛孫那利菩薩也。
　　「三部忿怒」　三部之教令輪身也，佛部之忿怒為不動，蓮華之忿怒為[口*縛]訶鉤，金剛部之忿怒為軍荼利。