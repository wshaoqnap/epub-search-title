梵名 Indra，巴利名 Inda。又作因陀邏、因達羅、因提梨、因提、因牴。意譯作天主、帝。為最勝、無上之義。即指帝釋天，為佛教之護法神，乃十二天之一。為忉利天（三十三天）之主，居於須彌山頂忉利天之善見城，率領四天王等眾，故稱天主、帝（帝釋）、釋迦天王、釋迦因陀羅。關於因陀羅之別名，據雜阿含經卷四十、別譯雜阿含經卷二舉出八名，即：釋提桓因、富蘭陀羅、摩伽婆、婆娑婆、憍尸迦、捨脂缽低、千眼，因提利。此外，自古所傳因陀羅之別名，或有一○八種，或有千種之多。

梵名 Kaus/ika。忉利天（三十三天）之主。又稱憍支迦。為帝釋天之異名。據大智度論卷五十六載，帝釋天昔為摩伽陀國之婆羅門，姓憍尸迦，名摩伽，以此因緣故稱憍尸迦。時其與知友三十二人共修福德智慧，命終皆生於須彌山頂第二天上，而摩伽為天主，其餘三十二人為輔臣，因有三十三人，故稱三十三天。〔雜阿含經卷四十、北本大般涅槃經卷三十三、大毘婆沙論卷七十二〕

　（天名）Kausika，又曰憍支迦。帝釋之姓。雜阿含經四十曰：「比丘復白佛言：世尊何因何緣，釋提桓因復名憍尸迦？佛告比丘：彼釋提桓因，本為人時，為憍尸族姓。以是因緣故，彼釋提桓因，復名憍尸迦。」智度論五十六曰：「昔摩訶陀國中，有婆羅門，名摩訶，姓憍尸迦，有福德大智慧。知友三十三人，共修福德。命終皆生須彌山頂第二天上。摩伽婆羅門為天主，三十二人為輔臣。以三十三人故，名為三十三天。喚其本姓，故言憍尸迦。」法華玄贊二曰：「過去字憍尸迦，此云璽兒，名阿摩揭陀，此云無害毒，即摩揭陀國，過去帝釋修因之處，用為國名。」