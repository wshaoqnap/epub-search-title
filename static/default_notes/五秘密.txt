（名數）金剛界所立之秘法。金剛薩埵（中）、欲（東）、觸（南）、愛（西）、慢（北），之五金剛菩薩也。一、金剛薩埵，謂一切眾生本有自性之六大。六大之體性堅固不變，故雲金剛。薩埵譯言有情，安之於中央者，以六大為諸法之根本體性故也。二、慾金剛，凡夫始遇阿闍梨，開示六大平等生佛不二之理，而發菩提心之位也。慾者，金剛頂蓮華部心儀軌說為菩提大欲，理趣經說為大欲最愛成就，菩提心為自取大菩提度盡法界大眾生之大貪欲心，故名慾。三、觸金剛，已發菩提心，入於三界，觸於一切眾生，而修大悲萬行之位也。能化為緣，所化為因，因緣和合而成濟度。是觸之義也。四、愛金剛，自成就佛果而專憐愛眾生之位也。五、慢金剛，住於涅槃而大我自在之位也。此慾觸愛慢之四字，雖悉為煩惱之名，然以表佛德故，悉付秘密之名字，故此五尊名為五秘密。理趣經開題曰：「欲觸愛慢之體，還表果德。」