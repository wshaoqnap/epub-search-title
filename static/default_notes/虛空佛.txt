（菩薩）具云一切佛眼大金剛吉祥一切佛母，略云佛眼部母，又云佛眼佛母，更略云佛眼尊，又云佛母身、佛母尊。密教所立尊體之名，又名虛空佛，以虛空為佛之異名也。密教之三部五部，各部有主部母。佛眼尊為生佛部功德之母，故云佛母，又云部母，以具五眼，故云佛眼。秘藏記末曰：「佛部金輪佛頂為主，虛空眼為母，又云佛眼也。」同私鈔八曰：「虛空眼即佛眼故，又云佛眼也。仁王經舊譯觀空品，新譯云觀如來品，是即證大空三昧名佛故，虛空即佛也。」