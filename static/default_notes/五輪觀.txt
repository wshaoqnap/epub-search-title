（術語）地水火風空名五輪，其種子即𑖀𑖤𑖨𑖮𑖏之五字也。其形方，圓，三角，半月，團形，其色黃白赤黑青也。各圓滿而具眾德，故名為輪。五輪即五智，觀之而其觀成就，則自身即為五智如來也。又修法之時，欲吾身成為金剛輪，以此五字配於身中五處，而加持吾身，謂之五字嚴身觀。其法如其次第，觀於自身之腰下，臍輪，心上，額，頂上五處也。大日經疏十四曰：「凡阿闍梨欲建立大悲胎藏建立弟子時，當先住於瑜伽而觀自身。從臍已下當作金剛輪，其色黃而堅；從臍以上至心當作水輪，其色白；次從心以上至咽當作火輪，其色赤；次從咽以上至頂當作風輪，其色黑；復次地輪正方，水輪圓，火輪三角，風輪半月形，最上虛空作一點。具種種色，在頂十字縫上置也，是此輸形正與身分相稱也。此五位者即是前所說五字，方中置阿字，圓中置嚩字，三角中置囉字，半月中置唅字，點中置欠字。」大日經義釋八曰：「凡行者欲修觀時，先當住瑜伽座以阿嚩囉賀佉五字加持自體。」大日經義釋十一出五輪成身之圖。【又】於地水火風空之五大。而得自在之禪定名日本黑穀語燈錄曰：「大安寺有勝行上人者，修五輪觀成就之人，居常每日入環堵中數刻而出。一日出遲，徒弟鑒壁偷眼，不見上人，唯見床上水之澄清。試以投石有聲，弟子怪之。上人出定之後，自覺胸間有物楚痛難忍。召其徒曰：汝等見定相有何事乎？徒報以實。上人曰：汝待我更入定為取之去。上人翌日入定，徒復窺見床上有火，光焰熾然，乃探石取去。上人起定無後痛苦。」

又作五智輪、五輪三摩地、五輪成身觀。即真言行者依胎藏界法，於自身之頂、面、胸、臍、膝等五處觀五字五輪。據大日經疏卷十四載，凡阿闍梨欲建立大悲胎藏建立弟子時，當先住於瑜伽而觀自身，自臍以下當作金剛輪，其形為方，中置阿字；臍以上至心當作水輪，其形為圓，中置縛字；心以上至嚥當作火輪，其形為三角，中置囉字；嚥以上至頂當作風輪，其形為半月形，中置唅字；末於最上虛空作一點，置於十字縫上，點中置欠字。即捨父母所生之肉身，直為大日如來之三昧耶形，以成相好圓滿之佛身之意。此五輪觀異於金剛界法之五相成身觀，而與五字嚴身觀、支分生曼荼羅等為同類觀法。〔尊勝佛頂修瑜伽法軌儀捲上、廣大儀軌捲上、五輪九字明祕密釋〕