（術語）梵語𑖌𑖼𑖦𑖜𑖰𑖢𑖟𑖿𑖦𑖸𑖮𑖳𑖽 　　Om maui padmehūṃ ，又作唵摩尼缽頭迷吽，唵麼抳缽訥銘吽。祈寶珠蓮上之義。喇嘛教徒常口唱之咒文，即蓮華手菩薩Padmapāṇi祈未來極樂往生時所唱之六字題目也。彼教徒信此菩薩，如彼阿彌陀如來，在極樂蓮臺，救濟祈者，生生世世，出離因果無窮之生死，故不問僧俗，皆口唱之，尊戴最厚。恰如吾國人之信仰「南無阿彌陀佛」六字然。西藏觀音經摩尼伽步婆Maṇi bkaḥ ḥbum以詩讚歎此六字題目之功德，說其所以有智慧解脫救濟快樂之本源。蓋人若一度唱六字題目中唵Oṁ之一字，其功德能塞死後流轉天上界之途；又唱嚤ma之一字時，免輪迴於惡鬼所住之修羅道；唱呢ṇi之一字時，離再受生於人間界之厄；唱叭pad之一字時，令人能去輪迴於畜生道之難；唱𡁠me之一字時，能脫沈淪於餓鬼道之苦；唱吽hūṁ之一字時，有使無死而墮於地獄之功德。又描出唵字者，以表明天上界之白色。嚤字為修羅道之青色，呢字為人間界之黃色，叭字為畜生道之綠色，𡁠字為餓鬼道之紅色，吽字為地獄之黑色。又不惟獨唱此題目，始有功德，即著之於身，或持於手，或藏於家，亦得為生死解脫之因。西藏人多書此六字題目於長布片等，藏於經筒中，稱之為法輪，人人手自回轉之，或依風車及水車之力，使之旋轉，名為轉法輪。蓋西藏人信以如是法輪旋轉之功德，得脫生死輪迴之苦，最大之法輪，書十億之題目雲，又西藏國內所至之門戶飄揚之旗旆，即為此六字題目，路旁所建之碑亦是。可以見尊信六字題目之狀矣。