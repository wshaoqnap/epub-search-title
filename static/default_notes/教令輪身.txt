（術語）行教令輪之身也。諸明王現忿怒之相者。凡一一之佛，有三種之輪身：本地之佛體，為自性輪身，現菩薩之身為正法輪身，現明王忿怒之相為教令輪身。例如大日如來為自性輪身，般若菩薩為正法輪身，不動明王為教令輪身。又金剛薩埵為正法輪身，降三世明王為教令輪身也。秘藏記鈔二曰：「大日是本地自性佛體，故為自性輪身也。（中略）大日垂跡現菩薩身，以正法化人。故以理趣會曼荼羅為正法輪身也。（中略）大自在天王等強剛難化眾生，不拘正法化導。故金剛薩埵，更住忿怒威儀，降大自在天云降三世尊也。然則在佛位名自性輪身，在菩薩位名正法輪身，在明王位名教令輪身，一一佛皆有此三身。」胎藏界曼陀羅大鈔三曰：「問：忿怒形名教令輪身意如何？答：五尊義云，教者教通之義也。令者巖動義也。輪者轉惑摧破義也。摧破一切眾生煩惱令入如來體性故。」而此三輪身有通別二種。若依別門則五佛各自有一種之正法輪身與一種之教令輪身（(參照:五大明王)）。若依通門，則五佛各具五種之正法輪身與五種之教令輪身。如此秘藏記是金剛界九會曼荼羅會之意，依通門，金剛薩埵降三世為大日之正法輪教令輪也。又此五如來，五菩薩，五明王，如其次第乃三密也。如來者身密，菩薩者語密，明王者意密也。

一般指密教之不動尊所現忿怒威猛相之尊體，總稱為忿怒，亦稱明王。凡諸佛菩薩皆有二種輪身：(一)正法輪身，由所修之行願而報得之真實身。(二)教令輪身，由大悲而現威猛之相，即奉行大日如來教令之明王身。