獨股杵，此有四義：一、菩提心之義，二中一股杵之印（立左右之二中指），是最初發心三昧耶戒之印故，又為阿閦佛之三昧耶印故。二、能破之義，一股者上下銳利，而有能破之相，外道凡夫著於生死，聲聞緣覺著於涅槃，今住焉捨焉取不二之實德，則生死涅槃之二執皆息，不倚二邊，故不動也，即能破二執，故以上（破涅槃之執）下（破生死之執）銳利之獨股表之。三、二利具足義，劍者上求菩提之智，索者下化眾生之悲，獨股杵者，通徹上下，表具足二利，即勝義（上求），行願（下化），三摩地（二利本體），三種之菩提心也。不動以菩提心為其體，故以獨股為標幟。

為密教真言行者所持金剛杵（梵 vajra，音譯跋折囉）之一。又稱獨鈷杵、獨股、獨鈷、一股杵、一股跋折囉。股，又作鈷、[月*古]、古，乃借音字。金剛杵，原為古代印度之武器，在密教中象徵摧破煩惱之菩提心，乃諸尊之持物或真言行者修法之道具，以分叉情形又分為獨股、三股、五股、九股等數種，各象徵不同之意義。獨股乃標示大日如來獨一法界之智；又表精進勇猛、摧破之義。以其兩頭皆不開叉而為單峰之杵狀，故稱獨股。為密跡金剛力士、千手觀音四十手中之金剛杵手及金剛藏王菩薩一○八臂中右手之一所持之物。乃金剛界曼荼羅賢劫十六尊中之大精進菩薩、二十天中之帝釋天、胎藏界曼荼羅之發生金剛部菩薩、住無戲論菩薩等之三昧耶形。

獨股另有忿怒形與普通形之兩類，亦有以把手中央之作鬼目或鬼面等形狀，而稱之為「鬼目獨鈷杵」或「鬼面獨鈷杵」者。密教修大壇時，大壇之西方，即置獨股杵，與蓮華部相應，代表金剛界阿彌陀如來、胎藏界無量壽如來之妙觀察智。此外，以獨股杵作三昧耶形，或表示獨股杵之手印等，皆稱獨股印。［蘇婆呼童子經卷上、無二平等最上瑜伽大教王經卷六、阿閦如來念誦供養法、哞迦陀野儀軌卷一、大日經疏卷一、卷五、大日經疏演奧鈔卷十六末］