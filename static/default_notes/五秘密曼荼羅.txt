（圖像）又名十七尊曼荼羅。於金剛薩埵欲觸愛慢之五秘密，加八供四攝而成，故有此稱。金剛界九會中之理趣會，即與此曼荼羅相當。普通流布之像，中央畫金剛薩埵，右邊安欲觸二尊，左邊安愛慢二尊。而宗睿所傳之曼荼羅，欲金剛畫於薩埵之左後，觸金剛安於右後，愛金剛安於左側，慢金剛安於右側。又有以欲觸愛慢四菩薩順次安於前右後左者。若依深秘之義，則欲菩薩為金剛界大圓智鏡，故為大慧，觸菩薩為寶部平等性智，故為大定，愛菩薩為蓮華部妙觀察智，故為大悲，慢菩薩為羯磨部成所作智，故為大精進，乃攝定於慧，攝進於悲，合此四菩薩為悲智二德，合悲智二德為一金剛薩埵，是即為愛染明王也。