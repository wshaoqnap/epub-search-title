總攝密教金剛界三十七尊之菩薩。此尊一身兼具三十七尊之妙用，頂上放金剛威怒光明，左右第一手各結智拳印，左第二手持蓮花，第三手持羯磨杵，第四手持索，第五手持鈴，第六手持法輪；右第二手持五股杵，第三手持摩尼珠，第四手持鉤，第五手持鎖，第六手持智劍，坐於白色大蓮花座上，身色如日，惟依經之不同而形像各異。於三世三界中，僅此尊能摧諸佛頂，以速成大悉地。〔金剛峰樓閣一切瑜伽瑜祇經捲上一切如來大勝金剛頂最勝真言大三昧耶品、祕鈔問答卷十大勝金剛條〕

　（菩薩）又名大轉輪王。又名金剛手。大日所變之十二臂金剛薩埵也。是為大妙經所說之攝一切佛頂輪王，即金輪佛頂也。瑜祇經一切如來大勝金剛最勝真實三昧耶品曰：「爾時遍照薄伽梵，復現種種光明，於頂上放金剛威怒光明，照諸菩薩。金剛手等皆各默然（表果界之言語道斷），復現身手具十二臂，持智拳印。復持五峰、金剛、蓮華摩尼、羯磨、鉤、索、鎖、鈴、智劍、法輪十二大印，身住千葉大白蓮華，身色如日，五髻有光明，其光無主，遍照十方。面門微笑，即說大勝金剛頂最勝真實大三昧耶真言：唵摩訶（大），縛日羅（金剛），瑟抳灑（是云頂是大金剛頂），吽怛羅紇哩惡吽（是五佛種子）。說此明已，復說頌曰：十方淨妙國，三世及三界。最尊獨無比，此大轉輪王。能摧諸佛頂，能攝諸等覺。親近為眷屬，速成大悉地。若末法世人，長誦此真言。刀兵不能害，水火不能漂。蓮華金剛手，翼從為侍衛。若誦一百八，則能滅百劫罪。若誦一千遍，則能成滿意願。若誦一洛叉，則得大金剛身。若誦一俱胝，則得成遍照尊。千佛來守護，決定無疑。」