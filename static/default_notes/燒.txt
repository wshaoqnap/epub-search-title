（術語）Homa，又作護魔，呼麼。譯曰燒。原為事火婆羅門燒火祀天。彼以火為天之口，謂燒饗物於火，則天食之，而與人以福。密教取其法設火爐，燒乳木，以智慧之火，烤煩惱之薪，以真理之性火為盡魔害之標幟。大日經護摩品說婆羅門四十四種之火法，後說佛法之火法十二種。大日疏八曰：「護摩是如來慧火。能燒棄因緣所生災橫。」又曰：「煩惱為薪，智慧為火，以是因緣，成涅槃飯。令諸弟子悉皆甘嗜。」同十五曰：「護摩是燒義也，由護摩能燒除諸業。」慧琳音義四十一曰：「護摩梵語。唐云火祭祀法。為饗祭賢聖之物火中焚燎，如祭四郊五岳等。」希麟音義一曰：「護摩二字，或作呼麼，梵語也。唐云火祭。案瑜伽護魔經。有四種爐，謂半月形，滿月形，方與八角。應四種法，謂鉤召降伏、息災、敬愛等。加持雖異，皆以三白食及三雜花果等於爐中焚燎，用祭賢聖，如此方燔柴之祭。