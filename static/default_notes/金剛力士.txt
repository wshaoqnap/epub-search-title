（天名）又云執金剛夜叉、金剛手、金剛力士。手執金剛杖而護帝釋天宮門之夜叉神也。遇佛出世，即降於閻浮提，衛護世尊，防守道場。俱舍論十一曰：「頌曰：妙高頂八萬三十三天居。四角有四峰。金剛手所住。論曰：山頂四角。各有一峰。其高廣量各有五百。有藥叉神名金剛手。於中止住。守護諸天。」五分律一曰：「諸佛常法有五百金剛神侍衛左右。」智度論三十五曰：「執金剛菩薩，常執金剛衛護菩薩。」又古來於寺門兩脅安金剛力士之像，世稱為二王。