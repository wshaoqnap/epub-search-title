（術語）息災等之五法，又互具五法，今就息災一法而言之，此有內心外法之二種，先言內心之法，則行息災法，而除貪瞋等之諸煩惱，是息災也。依此息災而除煩惱之闇，定慧等之功德增長，是增益也。因此諸功德增長而摧破無明等，是調伏也。依是調伏而違隔之煩惱與菩提相和，為煩惱即菩提，又受諸佛菩薩之愛護，是敬愛也。因無違隔而諸善友集生，又由智慧之鏡明照而萬法現集，是鉤召也。次就外法而言，則為國家修法，除國家之諸災，是息災也。增諸福德，是增益也。無諸災殃，是調伏也。又因之而無戰亂諍鬥等事，是敬愛也。諸善集生，是鉤召也。他四法準此可知。見秘藏記末，同鈔九。