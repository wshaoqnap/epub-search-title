（名數）大妙金剛經說八大菩薩現八大明王：一、金剛手菩薩現作降三世，二、妙吉祥菩薩現作兩臂六頭六足之大威德金剛明王，三、虛空藏菩薩現作大笑金剛明王，四、慈氏菩薩現作大輪金剛明王，五、觀自在菩薩現作馬頭金剛明王，六、地藏菩薩現作無能勝明王，七、除蓋障菩薩現作不動尊金剛明王，八、普賢菩薩現作步擲金剛明王。已上菩薩為大日之正法輪身，忿怒身之明王，為大日之教令輪身也。又秘藏記末於上五大明王，加三大明王而為八大明王。即第六穢跡金剛明王，為不空成就佛之教令輪身，其自性輪，金剛業也。第七無能勝金剛明王，為釋迦之教令輪身，其自性輪身，慈氏菩薩也。第八馬頭明王，為無量壽之教令輪身，其自性輪身，觀音也。