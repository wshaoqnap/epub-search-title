五色之線縷。又作五色綖、五色縷、五色繩、五色絲。即合青、黃、赤、白、黑五色細絲為一條之線縷。依大日經疏卷五載，合五色縷，當用五如來之真言各加持一色，復以成辦諸事真言總加持之。五色即五如來之色，表示五智，亦為信、進、念、定、慧五法之標幟，故五色線可用於灌頂道場，作金剛線、壇線、結線、腰線等。其中張於大壇之金剛橛者（一般稱壇線），及灌頂時授給受者而繫於其手者，稱為金剛線。作二十一結，灌頂時授給受者之線，稱為結線，或稱二十一結修多羅（修多羅，線之意）。作七結而繫於腰者，稱為腰線。又於曼荼羅之五方埋設五寶、五穀等物時，可用五色線繫縛包裹物之口。又印度婆羅門之臂上繫五色線，佛於比丘禁之，然準許患病比丘繫此線，咒之以除疾苦。〔蘇悉地羯囉經卷下、大日經卷五、陀羅尼集經卷十二、蕤呬耶經卷中、毘奈耶雜事卷一、諸經要集卷十九〕

　（物名）又作色綖，五色縷，五色繩。合青黃赤白黑五色之系為一條之線縷也。蘇悉地羯羅經下曰：「五色線謂青黃赤白黑，使童子合線。」大日經疏五曰：「凡作綖，當擇上好細具縷，香水洗之，極令清淨，令潔淨童女右合之。合五色縷，當用五如來真言，各持一色，然後以成辦諸事真言總加持之。造漫荼羅綖亦爾。（中略）復次，五色綖者，即是如來五智，亦是信進念定慧五法，以此五法貫攝一切教門，是故名為修多羅。古譯謂之綖，經也。蓋五色即為五智之色，故此五色線，有用於灌頂道場，作金剛線壇線結線等者。其中張於大壇之金剛橛者，及灌頂時授於受者，使掛於手者，謂之金剛線。二十一結同授於受者者，謂之結線，或曰二十一結修多羅。七結而繫於腰者，謂之腰線。又有埋五寶五穀等於曼荼羅之五方時，用以縛其裹物之口者。又婆羅門之臂繫五色線，佛除比丘之病緣外禁繫之。」毘奈耶雜事一曰：「六眾乞食，見諸婆羅門以妙香華莊嚴形體，將五色線繫之於臂。（中略）便於他日以五色線纏於臂上，入城乞食，諸婆羅門等見生輕賤。（中略）佛作是念：若諸苾芻以五色線繫臂，有斯過失，由是苾芻不應以五色線繫臂，若有繫者得越法罪。佛既不許繫臂線，時有苾芻身嬰患苦，詣醫人所。問言：賢首我身有疾，幸為處方？答言：聖者取五色線咒之繫臂必得除愈。報曰：世尊不聽。彼言仁之大師，慈悲為本，病緣開許，理所不疑。時諸苾芻白佛，佛言：我今聽諸苾芻，為病因緣醫人教者，線繫無犯。」

（物名）於三摩耶戒壇授與受者之五色線也。以三結作金剛結，故有此稱。見大日經疏五。