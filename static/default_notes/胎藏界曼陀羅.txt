（術語）胎藏界之諸尊如其位安置於壇場者，曼陀羅為壇場之義，輪圓之義，壇中安置十三大院四百十四尊，一切之功德輪圓具足者，是胎藏界之曼陀羅也，此曼陀羅乃顯眾生本具之理性者，故又名因曼陀羅，理曼陀羅，以東方為發因之位，故亦名東曼陀羅，其理性清淨無垢之德，喻之蓮華，故亦名蓮華曼陀羅。又此曼陀羅有現圖曼陀羅與阿闍梨所傳曼陀羅之二種，現圖曼陀羅為圖畫，善無畏三藏祈請虛空炳現之壇形，即現今流布於世者是也。阿闍梨所傳曼陀羅為大日經及儀軌所說不載之於圖畫，由一一阿闍梨，傳其作法及義理，二者相違之點不少，蓋現圖為結緣，阿闍梨所傳為傳法也。