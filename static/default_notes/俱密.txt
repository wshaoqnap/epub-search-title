（術語）真如實相等之圓理曰理密。印契禁咒等之三密曰事密。而法華為理密之秘密教，大日金剛等之諸經，為事理俱密之秘密教。是日本慈覺之判釋，台密諸師以之與東密抗衡者也。慈覺之蘇悉地經疏一曰：「諸三乘教是為顯，（中略）未說事理俱密故也。（中略）世俗勝義，圓融不二，是為理密。若三世如來身語意密，是為事密。（中略）如華嚴維摩般若法華等諸大乘教，皆是密教也。（中略）彼華嚴等經，雖俱為密，而未盡如來秘密之旨，故與今所立真言教別。今所立毘盧遮那金剛頂等經，咸皆究盡如來事理俱密之意，是故為別也。」證真之天台真言二宗同異章解此意曰：「教有二種：一顯示教，謂阿含深密等諸三乘教也。二秘密教，謂華嚴維摩般若法華涅槃等也。秘密教亦有二：一唯理秘密教，謂華嚴等，唯說圓融，不說三密行故。二事理俱密教，謂大日金剛頂等，說圓融不二，亦說三密行故。」

謂真如實相等之圓理，稱為理密；印契禁咒等之三密，稱為事密。法華經為理密之祕密教；大日、金剛頂等之諸經，為事理俱密之祕密教。此乃日僧慈覺之判釋，為臺密諸師以之與東密抗衡者。〔蘇悉地羯羅經略疏卷一（圓仁）、天台真言二宗同異章（證真）〕