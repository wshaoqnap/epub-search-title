是金剛界現圖曼荼羅也。東方為正面，第一會置中央，自東面右旋，而置八會，合為九會。
　　第一會乃說大日如來以五相現成等正覺。成佛後，自金剛三摩地，現出三十七尊，乃至外部諸眾，攝化眾生之狀者，故名成身會，為曼陀羅之根本，故又名為根本會。或就其諸尊之活動作業，名為羯磨會，是四曼中之大曼也。
　　第二會者，為成身會諸尊，示其本誓，非塔杵寶珠等之三昧耶身，故名三昧耶又取其作業，名為羯磨會，是四曼中之三昧耶曼也。
　　第三會為諸尊各各標五智等微細之德者，故名微細會，諸尊深入禪定，故又名三昧耶，四曼中之法曼也。
　　第四會為述諸尊各各以寶冠華鬘等供養大日尊之作業者，故名大供養會，四曼中之羯磨曼也。
　　如已上次第為三大法羯之四曼。
　　第五會者，因前四會分離四曼，於別會各置一曼。今為破四曼不離，以四曼合集於一會者，故名四印會，是為大日之五智，故又名五智會。
　　第六會者為示大日如來之獨一法界，更合前四曼，而示大日獨一法界之一智拳印者，故名一印會。
　　已上六會，為自麤至細之次第，為大日如來之自性輪身，又為自證門，是四曼中之法三曼也。
　　第七會以金剛薩埵為中台（至第五會大日為中台第六會大日一尊也），轉欲、觸、愛、慢之四煩惱，而為欲、觸、愛、慢之四菩薩，示深密之理趣者，故名理趣會。金剛薩埵與普賢菩薩同體，故又名普賢會。是前六會之大日如來，來此會現金剛薩埵相而說正法者，故此為大日如來化他之正法輪身（菩薩之稱），是四曼中法曼也。
　　第八會為大日如來為折伏剛強難化之眾生，從金剛薩埵，更現降三世明王之忿怒身者，故名降三世羯磨會，是四曼中大曼也。
　　第九會為同列降三世明王之三昧耶形者，故名降三世三昧耶會，是四曼中三曼也。
　　此二會為大日如來化他之教令輪身（明王之稱），要之九會之曼荼羅者，大日如來之三輪身也。以上九會之次第，為從果向因。大日自自證門出於降伏門之相也對於此而有從因至果之次第，為自凡夫上於諸佛果之相，此時降三世三昧耶為第一，中央之成身為第九也。
　　「三十七尊」　三十七尊者，金剛界曼陀羅之主腦也。第一根本成身會，一千六十一尊中，五佛與屬於中央大日之四波羅菩薩，屬於他四佛之十六大菩薩，內四供養外四供養之八供，及四攝菩薩是也。此中十六大菩薩為慧德，四波八供四攝為定德，因於密教依諸尊廢立之數，法門而有重重，有一尊、八尊、九尊、十尊、五十三尊、七十三、十佛剎微塵數等。